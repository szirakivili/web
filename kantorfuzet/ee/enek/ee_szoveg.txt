ÉE/1: Kiáltsunk Krisztus hívei (Himnusz Krisztus hármas eljöveteléről)

1. Kiáltsunk, Krisztus hívei:
 világ Szülője, add kegyed,
 mely érezzük, hogy közeleg,
 s fogadd legszebb dicséretünk!
2. Régi próféták jóslata
 beteljesült, mint mondatott,
 midőn eljött megváltani
 Teremtőnk egyszülött Fia.
3. Érettünk mondott szent Ige,
 hogy bűnök terhét elvegye,
 mulandó portestünkbe szállt,
 s megölte trónján a halált.
4. Időben anya szülte őt,
 de Atya az idő előtt,
 s bár benne két természet él,
 egyetlen isteni személy.
5. Ember lett, íme, Istenünk,
 s mi benne újra születünk,
 az új kultusznak fényiből
 új ember lesz a régiből.
6. Születésnapján lelkesen
 ujjongnak mind a nemzetek,
 s a kegyelemben szülte nép
 évente várja ünnepét.
7. Jöttét a vágyak hirdetik,
 melyekkel minden eltelik,
 ily dicsőséges nagy napot
 illik fogadni tisztesen!
8. Hogy midőn újra érkezik,
 s a földet félelmek verik,
 legyen méltó várakozás
 ez alázatos fogadás.
9. (Meghajolva)
 Dicséret, áldás, tisztelet
 Atya és Fiú, teneked,
 s a Szentléleknek is velük
 dicsőség minden századon.
 Ámen!

========================================================================
ÉE/2: Népek megváltó Istene

1. Népek megváltó Istene!
 Szűztől születve megjelenj!
 Csodálják minden századok:
 Istenhez illő születés!
2. Nem férfiúnak magja ez,
 de titkon-való ihletés,
 test lesz az örök szent Ige,
 megvirágzik a szűzi méh.
3. Áldott gyümölcse megterem,
 de szüzessége megmarad,
 erény zászlói fénylenek,
 Templom, hol Isten megjelent!
4. S a nászteremből ím kilép
 királyi házból Vőlegény,
 mint Isten-Ember, égi Hős,
 hogy útját futva járja be:
5. Megindul Atyja székitől,
 s Atyjához ismét visszatér,
 bejárva poklok mélyeit,
 föl, az isteni trónusig.
6. Ki az Atyával örök-egy
 a test páncélját fölveszi,
 mi testünk gyöngeségeit
 örök erővel hatva át.
7. (Csak dec. 24-től)
 Immár fénylik te jászolod,
 az éjből új nap támadott,
 mit nem borít el semmi éj,
 szünetlen hittel tündököl!
8. (Meghajolva)
 Urunk, dicsérünk tégedet,
 aki a Szűznek Fia vagy,
 Atyádat és Szent Lelkedet
 örökké, minden századon.
 Ámen!

========================================================================
ÉE/3: Harmatozzatok, égi magasok

1. Harmatozzatok,
 égi magasok!
 Téged vár epedve
 a halandók lelke:
 Jöjj el, édes Üdvözítőnk!
2. Mert az emberek
 csak tévelyegnek,
 ha te égi fényed
 nem vezérli őket:
 Jöjj el édes Üdvözítőnk!
3. Áldás, dicséret
 s hála tenéked,
 mert fényes világunk
 s legfőbb boldogságunk
 te vagy, édes Üdvözítőnk!
4. (Felajánlásra)
 Ím az áldozat,
 melyet bemutat
 szolgád Fölségednek,
 jöjj el és szenteld meg:
 Jöjj el édes Üdvözítőnk!
5. Nyújtsd malasztodat,
 hogy az áldozat
 bánatot gerjesszen
 bűnös szíveinkben:
 Jöjj el édes Üdvözítőnk!

========================================================================
ÉE/4: Hozzád emelem szómat, Istenem

1. Hozzád emelem
 szómat, Istenem,
 Téged vár a lelkem,
 hogy oltalmat nyerjen:
 Jöjj el édes Üdvözítőnk!
2. Mutasd meg magad,
 a te utadat,
 irgalmad bősége
 vigyen üdvösségre:
 Jöjj el, édes Üdvözítőnk!
3. Áldás, dicséret
 s hála tenéked,
 mert fényes világunk
 s legfőbb boldogságunk
 te vagy, édes Üdvözítőnk!
4. (Felajánlásra)
 Ím az áldozat,
 melyet bemutat
 szolgád Fölségednek,
 jöjj el és szenteld meg:
 Jöjj el édes Üdvözítőnk!
5. Nyújtsd malasztodat,
 hogy az áldozat
 bánatot gerjesszen
 bűnös szíveinkben:
 Jöjj el édes Üdvözítőnk!

========================================================================
ÉE/5: Küldé az Úristen

1. (Előénekes)
 Küldé az Úristen gyors és hű szolgáját
 Szűzhöz Názáretbe Gábriel angyalát,
 sietve menjen el.
2. (Nép)
 Hogy legyen követe, és szóval hirdesse
 az Úrnak csodáját, a Szűznek jelentse:
 hogy szűzen szülni fog.
3. (Előénekes)
 Dicsőség Királya természet hatalmát
 bírja, s felülmúlja, és a bűn kovászát
 közülünk elveszi.
4. (Nép)
 Kevélyek trónjait lerontja karjával,
 Sátánnal harcba száll, tapodja sarkával,
 hatalmát megtöri.
5. (Előénekes)
 „Menj el hát, Arkangyal, ez új hírt hirdetni,
 az ősi Írásnak titkait jelentsd ki,
 levéve fátyolát!”
6. (Nép)
 „Üdvözlégy, Mária, az Úr van teveled,
 az Isten Fia lesz, kit szülsz, a Gyermeked,
 ne félj, fogadd be őt!”
7. (Előénekes)
 Meghallván Mária szólását Angyalnak,
 igent mond, s anyja lesz az Isten Fiának:
 a várt Messiásnak.
8. (Nép)
 Ki Tanácsadója emberi nemzetnek,
 Istene, Atyja lesz föld színén élőknek,
 békesség szerzője.
9. (Előénekes)
 Akinek ereje minket erősítsen,
 és gyarló voltunkban mindenkor megvédjen,
 világ sok vétkétől.
10. (Nép)
 Bocsásson meg nekünk bocsánat szent Ura,
 kegyelmét esdje le kegyelmek Asszonya,
 maradjon mivelünk!
 Ámen, alleluja!

========================================================================
ÉE/6: Ó jöjj, ó jöjj Üdvözítő

1. Ó jöjj, ó jöjj Üdvözítő!
 Beteljesült már az idő.
 Törd át az ég zárt ajtaját.
 Vár a világ sóvárgva rád.
2. Megnyílt az ég harmatozva,
 Megváltónkat, hogy lehozza;
 ég felhői nyíljanak szét,
 hozva Jákob fejedelmét!
3. Föld, virulj ki, völgyön-halmon,
 viruló zöld hadd fakadjon;
 nyílj ki földnek szép virága:
 Dávid házának Királya!
4. Ó fényes Nap, ó szép Csillag,
 téged vágyunk mi látni csak:
 kelj fel Napunk, fényességed,
 űzze el a sötétséget!

========================================================================
ÉE/7: Ébredj, ember, mély álmodból

1. Ébredj, ember, mély álmodból,
 megszabadulsz rabságodból;
 közelít már üdvösséged,
 eltörlik már minden vétked.
2. Elküldé az Úr angyalát,
 hogy köszöntse Szűz Máriát,
 kinek tiszta, szűz méhébe
 alászállt az örök Ige.
3. A Szűzhöz így szólt az angyal:
 Üdvözlégy, teljes malaszttal!
 a Szentlélek megárnyékoz,
 s áldott méhed gyümölcsöt hoz.
4. Fiad Jézus néven hívod,
 ő váltja meg a világot,
 melyt oly rég tart a Sátán
 fogságban a bűnnek láncán.

========================================================================
ÉE/8: Hív minket most egy tiszta szó

1. Hív minket most egy tiszta szó,
 szívek homályán átható:
 Hagyjátok el már álmotok,
 az égből Krisztus ránk ragyog.
2. Te kábult elme ébredezz,
 te bűntől sebzett, éledezz,
 új napnak fénye tündököl,
 fusson az árny e fény elől!
3. Az égi Bárány, íme jő,
 a bűneinket elvevő,
 azért most, hívek, jöjjetek,
 bocsánatáért esdjetek!
4. Hogy majd, ha újra itt az Úr,
 s a földre félelem borul,
 ne légyen akkor büntetőnk,
 de őrizőnk és jótevőnk.
5. Dicséret, áldás illeti
 Istent: Atyát és egy-Fiút,
 s a Lelket is, ki vigaszunk
 örökké zengje himnuszunk!

========================================================================
ÉE/9: Csillagoknak teremtője

1. Csillagoknak teremtője
 és híveknek Fényessége:
 Krisztus, minden Megváltója,
 légy kérésünk hallgatója!
2. Ki világon könyörülvén,
 örök halált eltérítvén
 meggyógyítád e világot,
 hozván neki orvosságot.
3. E világnak alkonyatán,
 idejének végét látván,
 dicsőséges Szentlélektől
 Szűz méhében testet öltél.
4. A te erős hatalmadnak
 minden térdek meghajolnak,
 mennyeiek és földiek
 úrnak vallják Fölségedet:
5. A Nap felkél és elnyugszik,
 a Hold szépen fényeskedik,
 csillagok is világolnak,
 híven tartják ő útjukat.
6. Szentséges Úr téged kérünk,
 jövő Bíránk és Életünk!
 E napokban őrizz minket,
 védd Sátántól híveidet!
7. Hálát adjunk az Istennek,
 Atya, Fiú, Szentléleknek,
 három személy fölségének,
 egymivoltú Istenségnek.

========================================================================
ÉE/10: Az Úristen Ádám atyánknak

1. Az Úristen Ádám atyánknak,
 kegyes vigasztalásnak:
 megígérte jövetelét a Messiásnak.
2. És az álnok kígyónak mondta
 a szép Paradicsomba':
 Megtöri majd kevély fejed egy Asszony magva.
3. Megmondotta Bálám próféta:
 Csillag kél e világra,
 Jákob ősi nemzetéből, világ javára.
4. Zsoltárokban Szent Dávid ajka
 akképp szólott biztatva:
 székében fog uralkodni királyi magva.
5. Izajás is így jövendöle:
 Ímé, Jessze gyökere
 vesszőt terem új virágnak nevelésére.
6. A vesszőnek drága virága,
 csillag tiszta világa,
 Dávid magva: Máriától jött e világra.
7. Ám arról is megemlékezünk,
 bízó szívvel készülünk:
 eljön újra világ végén, s megítéltetünk.
8. Kérjük azért mindnyájunk Urát,
 lelkünk kegyes Bíráját,
 állítsa majd jobbja felől hívei nyáját.

========================================================================
ÉE/11: E világot Ősatyánk elveszté

1. E világot ősatyánk elveszté,
 mikor Isten parancsát megszegé,
 de az Isten irgalma megmenté.
2. Elbocsátá az Úr ő angyalát,
 hogy köszöntse a szép Szűz Máriát,
 s az méhébe fogadja szent Fiát.
3. Ez a Gyermek a békét jelenti,
 a Sátánnak országát megtöri,
 nagy irgalmát Istennek hirdeti.
4. Hálát adjunk azért az Atyának,
 ő Fiának, Úr Jézus Krisztusnak,
 Szentléleknek, mi Vigasztalónknak.
5. Máriát is mindnyájan tiszteljük,
 kegyes anyánk, mi bátran kérhetjük:
 Gonosz ellen oltalmát vehetjük.

========================================================================
ÉE/12: Bűnös néped sírva kiált hozzád

1. Bűnös néped sírva kiált hozzád:
 ne fordítsd el üdvösséges orcád!
 Jöjj, apaszd el könnyeinknek árját,
 igazítsd el üdvösségünk útját.
2. Téged hirdet a próféták szája,
 epedve vár a nemzetek vágya,
 te vagy a kulcs, mely a poklot zárja,
 és a mennyet előttünk kitárja.
3. Lángol immár Mózes csipkebokra,
 szabadulás vár a bús rabokra.
 jöjj el, Urunk, jöjj már váltságunkra,
 ne nyeljen el örök halál torka!

========================================================================
ÉE/13: Íme, kedveseim

1. (Előénekes)
 Íme, kedveseim, az ítéletnek ama nagy és rettenetes napja előttünk áll, elmúlnak a mi napjaink, és sebesen eljön a mi Urunknak gyönyörűséges Ádventje. Gyakori szózatával int immár minket és mondja: mielőtt bezáratik a paradicsomnak ajtaja, mindannyiótok sietve igyekezzék, hogy bemenvén abba, mindörökké az Úrral uralkodjék.
2. (Előénekes)
 Készüljetek föl tehát, ti mindnyájan,
 hogy megláthassátok a halhatatlan Jegyest,
 s tiétek legyen majd a mennyek országa.
3. (Nép)
 Készüljetek föl tehát, ti mindnyájan,
 hogy megláthassátok a halhatatlan Jegyest,
 s tiétek legyen majd a mennyek országa.
4. (Előénekes)
 Íme, a mi atyánk, Jeruzsálem, nagy megindultsággal kiált felénk, és mondja: "Jöjjetek, jöjjetek, drága gyermekim, jöjjetek hozzám!"
5. (Nép)
 Hogy megláthassátok a halhatatlan Jegyest,
 s tiétek legyen majd a mennyek országa.

========================================================================
ÉE/14: Harmatozzatok, magasságos egek

1. (Refrén magyarul)
 Harmatozzatok, magasságos egek,
 s a felhők hozzák az Igazat.
2. (Refrén latinul)
 Rorate, caeli desuper,
 et nubes pluant iustum!
3. (Előénekes)
 Ne haragudj ránk, Urunk, és ne emlékezzél többé gonoszságunkra;
 íme, elhagyottá lőn a Szentnek városa, pusztasággá Sion, és árván maradt Jeruzsálem,
 a te szentségednek és dicsőségednek lakóháza, ahol atyáink téged dicsőítettek.
4. (Refrén)
5. (Előénekes)
 Vétkeztünk, s mint a tisztátalanok olyanná lettünk, s mint a falevelek földre hulltunk.
 Íme, gonoszságaink mint a szélvész elsodornak minket;
 elrejtetted előlünk arcodat, és önnön gonoszságunk markába adtál minket.
6. (Refrén)
7. (Előénekes)
 Lásd meg, Urunk, a te népednek sanyarúságát, és küldd el az Eljövendőt!
 Küldd el a Bárányt, a földkerekség Urát,
 küldd el a kősivatagból Sion leányának hegyéhez, hogy elvegye rólunk fogságunk igáját!
8. (Refrén)
9. (Előénekes)
 Vigasztalódjál, vigasztalódjál, én népem, hamar eljő üdvösséged!
 Miért merülsz a gyászba, miért fog el ismét a fájdalom?
 Ne félj már, megmentelek téged, mivel én vagyok a te Urad és Istened, Izrael Szentje, a te Megváltód.
10. (Refrén)

========================================================================
ÉE/15: Ó jöjj, ó jöjj el, Bölcsesség

1. (December 17. O Sapientia!)
 Ó jöjj, ó jöjj el, Bölcsesség
 ó Egyszülött, kit ád az ég,
 te gyöngédség és őserő;
 amit tudnunk kell, tárd elő!
 Eljő, eljő Emmánuel, hogy üdvözüljön Izrael!
2. (December 18. O Adonai!)
 Ó jöjj, ó jöjj el, Adonáj,
 ki cserjelángból szólalál,
 majd kőbe vésted tíz szavad,
 jöjj tárt karokkal jó magad!
 Eljő, eljő Emmánuel,
 hogy üdvözüljön Izrael!
3. (December 19. O Radix Iesse!)
 Ó jöjj el, Jessze Vesszeje,
 rab nemzeteknek fényjele;
 ha szólsz, elnémul földi nagy,
 jöjj, szabadítónk csak te vagy!
 Eljő, eljő Emmánuel,
 hogy üdvözüljön Izrael!
4. (December 20. O Clavis David!)
 Ó Dávid kulcsa, nyitni kész,
 ha ajtót nyitsz, nem zárja kéz;
 halál árnyéka vesz körül,
 mirajtunk immár könyörülj!
 Eljő, eljő Emmánuel,
 hogy üdvözüljön Izrael!
5.(December 21. O Oriens!)
 Ó jöjj, ó jöjj el, Napkelet,
 mert éjben járunk nélküled;
 jöjj, igaz Napunk, halld imánk,
 és fényességed áraszd ránk!
 Eljő, eljő Emmánuel,
 hogy üdvözüljön Izrael!
6. (December 22. O Rex gentium!)
 Te Úr vagy minden nép fölött,
 és Szegletkő, mely összeköt;
 sárból formáltad hívedet,
 most jöjj, fejezd be művedet!
 Eljő, eljő Emmánuel,
 hogy üdvözüljön Izrael!
7. (December 23. O Emmanuel!)
 Ó jöjj, ó jöjj, Emmanuel,
 csak téged áhít Izrael,
 és hozzád sóhajt untalan,
 mert Isten híján hontalan!
 Eljő, eljő Emmánuel,
 hogy üdvözüljön Izrael!

========================================================================
ÉE/16: Ó, fényességes szép Hajnal

1. Ó fényességes szép Hajnal,
 Kit így köszöntött az Angyal:
 „Üdvözlégy, teljes malaszttal!”
2. „Dicsőséges Szűz Mária,
 Atyaistennek szép lánya,
 Szentlélek áldott mátkája!”
3. „Fiat fogansz majd méhedben,
 ki Isten s ember lesz egyben,
 megmaradsz szüzességedben!”
4. Ó boldogságos Szűzanya,
 kérünk nagy méltóságodra,
 Végy minket pártfogásodba!

========================================================================
ÉE/17: Ó, fényességes szép Hajnal

1. Ó fényességes szép Hajnal,
 Kit így köszöntött az Angyal:
 „Üdvözlégy, teljes malaszttal!”

========================================================================
ÉE/18: Ó, fényességes szép Hajnal

1. Ó fényességes szép Hajnal,
 Kit így köszöntött az Angyal:
 „Üdvözlégy, teljes malaszttal!”

========================================================================
ÉE/19: Üdvözlégy, szent Szűz

1. „Üdvözlégy, szent Szűz,
 teljes malaszttal!”
 Így köszönté angyal
 a szép Szűz Máriát,
 Krisztusnak választott anyját.
2. És mondá tovább:
 „Úr van teveled!
 Íme fogansz fiat,
 akin fogsz örülni,
 menny és a föld álmélkodni.”
3. Felel Mária:
 „Miként lehet ez?
 Mert szűz leány vagyok,
 férjet nem ismerek,
 bizonyítják mind az egek.”
4. „A Szentléleknek
 rád száll ereje,
 mert miként a harmat
 reggel száll a földre,
 úgy lesz az Ő érkezése.”
5. Hitt az angyalnak
 szívesen a Szűz,
 magát megalázza,
 szolgálónak vallja:
 „Legyen úgy, mint ajkad mondja!”
6. Szüzek virága,
 szép Szűz Mária!
 Örvendezz és vigadj,
 mert te anyaságra
 választtattál, méltóságra.
7. Engeszteld immár
 könyörgéseddel
 szent Fiadat értünk,
 hogy szent születése
 legyen lelkünk üdvössége.

========================================================================
ÉE/20: Menj el sietséggel

1. „Menj el sietséggel, arkangyal, Gábriel!
 József jegyeséhez, ékes köszöntéssel!
2. Isteni titkaim immár kijelentem,
 mert Szűz Máriában jó kedvem telt nekem.
3. Légy gyors szolgálatban, köszöntve Máriát,
 és vidd meg őneki a megváltás titkát.
4. Az emberi nemzet hogy megszabaduljon,
 s a régi rabságból új életre jusson.
5. Köszöntsd meg Máriát, ki malaszttal teljes,
 mondd: az Úr van vele, mert Előtte kedves.
6. Szentlélek Istentől fogantatik fia,
 imádandó nevén őt Jézusnak hívja.
7. Ő szabadítja meg Izraelnek népét,
 neki adom atyja, Dávid király székét.
8. Jákobnak házában ő fog uralkodni,
 s hatalmával mindent magához fog vonni.
9. Az ő országának soha nem lesz vége,
 ő lesz a Megváltó, s világ Üdvössége.”
10. Ó égi követség! Ó Isten irgalma!
 Mily nagy az emberhez jóságod hatalma!
11. Isteni Megváltó, testté lett szent Ige,
 légy Urunk, Vezérünk örök üdvösségre!

========================================================================
ÉE/21: Ave Maria, Istennek Anyja

1. Ave Maria, Istennek Anyja,
 tebenned virágzik váltságunk aranyja,
 áldásod nyelvünk nem únja.
2. Mária, újul világ nevedben,
 a föld kereksége megépül nemedben,
 mert a nagy Isten méhedben.
3. Ó drága Jézus, Szűznek gyümölcse,
 teáltalad szűnjék világ rossz erkölcse,
 malasztod szívünk bétöltse.

========================================================================
ÉE/22: Serkenj, lelkem, mély álmodból

1. Serkenj, lelkem, mély álmodból, vigyázz magadra,
 mert Urad jő világra, szép váltságodra,
 drága kincset hoz magával orvoslásodra.
2. Örülj immár, hogyha voltál eddig bánatban,
 mert Királyod, ki majd eljő nagy hatalommal,
 kisgyermekként száll le hozzád, sok irgalommal.
3. Teljes szívvel, víg örömmel ma az angyalok
 pásztoroknak megjelentik, hogy az ő uruk
 e világra született már égi királyuk.
4. Hegyen-völgyön s erdőn-mezőn lakozó vadak,
 víg madarak, égen játszók, s minden állatok!
 Megszületett ti uratok, jertek, áldjátok!
5. Te is lelkem magasztald Őt, Jézus anyjával,
 együtt áldja angyalokkal, nagy buzgósággal,
 örvendetes, vigasságos szép muzsikával!

========================================================================
ÉE/23: Ahol a napnak fénye kél

1. Ahol a napnak fénye kél,
 s a föld amerre véget ér,
 dicsérjük Krisztust, a Vezért,
 Szűz Máriának gyermekét!
2. A világ boldog Mestere
 szolgai testbe öltözött,
 hogy testünk testtel mentse meg,
 s ne vesszen el, kit alkotott.
3. A szülő titkos rejtekén
 belép az égi kegyelem,
 a szűz—leánynak méhe hord
 soha nem ismert titkokat.
4. Szemérmes szíve otthona
 Istennek lett a temploma,
 férfit nem ismervén soha,
 hallván igét, fiat fogant.
5. Világra hozta gyermekét,
 kit Gábriel meghirdetett,
 kit anyaméhbe zárva még
 János titkon megérezett.
6. Szénán feküdni kényszerült,
 nem félt jászolban szállni meg,
 s kicsinyke tejjel étkezik,
 kinél madár sem éhezik.
7. Örvend a mennyek kórusa,
 Istenről zengnek angyalok,
 s láthatják, ím, a pásztorok
 mindenek urát, Pásztorát.
8. (Meghajolva)
 Urunk, dicsérünk tégedet,
 aki a Szűznek fia vagy,
 Atyádat és Szent Lelkedet
 örökké, minden századon.
 Ámen!

========================================================================
ÉE/24: Világmegváltó Krisztusunk

1. Világmegváltó Krisztusunk,
 Atyaistennek egy Fia,
 téged szült minden fény előtt
 magából az örök Atya.
2. Atyádnak fényes tükre te!
 örök reménység vagy nekünk,
 szolgáid esdő énekét
 fogadd el, kérünk, szívesen!
3.  Emlékezzél meg, Üdvhozó,
 hogy egykor testünk köntösét,
 mint szűz anyának gyermeke,
 magadra vetted népedért.
4. Bizonyság rá ez ünnepünk,
 fordulván teljes kört az év,
 hogy Atyád trónjáról leszállsz,
 s üdvünkre hozzánk érkezel.
5.  Világra küldetésedet
 ünneplik menny, föld, tengerek,
 s mindaz, mi bennük él s mozog,
 zendítve boldog éneket.
6. Magunk is, hálás híveid,
 kiket megvettél véreden,
 születésednek ünnepén
 új himnuszt mondunk most neked.
7.(Meghajolva)
 Dicsőség néked, Jézusunk,
 kinek a Szűz szülőanyád,
 Atyával, Szentlélekkel Egy:
 időtelen időkön át.
 Ámen!

========================================================================
ÉE/25: Gyermek születék Betlehemben

1. Gyermek születék Betlehemben, születék Betlehemben,
 kin örüle Jeruzsálem, kin örüle Jeruzsálem.
2.  Gábrieltől üzentetik, angyaltól üzentetik:
 Isten szűztől születtetik, Isten szűztől születtetik.
3. Ím jászolyba helyeztetik, jászolyba helyeztetik,
 ki örökké uralkodik, ki örökké uralkodik.
4. Ökör s szamár megismerik, jászolyban megismerik:
 Teremtőjük, ki itt fekszik, Teremtőjük, ki itt fekszik.
5. A királyok íme jönnek, királyok íme jönnek,
 aranyt, tömjént s mirhát visznek, aranyt, tömjént s mirhát visznek.
6. Az egy örök nagy Istennek, az örök nagy Istennek
 ADJUNK HÁLÁT TEREMTŐNKNEK, Adjunk hálát teremtőnknek!

========================================================================
ÉE/26: Dicsőség mennyben az Istennek!

1. Dicsőség mennyben az Istennek!
 Dicsőség mennyben az Istennek!
 Az angyali seregek vígan így énekelnek:
 Dicsőség, dicsőség Istennek!
2. Békesség földön az embernek!
 Békesség földön az embernek!
 Kit az igaz szeretet a kis Jézushoz vezet:
 Békesség, békesség embernek!
3. Dicsérjük a szent angyalokkal,
 imádjuk a hív pásztorokkal
 az isteni gyermeket, ki minket így szeretett,
 dicsérjük, imádjuk és áldjuk!
4. Kis Jézus, ne vess meg bennünket,
 hallgasd meg buzgó kérésünket,
 jászolodnál fogadjuk, hogy a vétket elhagyjuk,
 ó Jétus, ne vess meg, hallgass meg!
5. Dicsőség az örök Atyának,
 és értünk született Fiának,
 s mindkettő Szent Lelkének, a malaszt kútfejének:
 dicsőség, dicsőség Istennek!

========================================================================
ÉE/27: Ím az Úrnak nagy neve

1. Ím az Úrnak nagy neve EMMANUEL,
 ezt hirdette a szent angyal, Gábriel.
 Ma jelenik, ma jelenik e világban,
 Ím királyt szült szűzen a Szűz Mária,
 betelik már Gábrielnek mondása.
 
 Glória! Glória!
 Szűztől Isten születik,
 vesszőszál virágozik,
 megadta ezt irgalma az Istennek.
2. Zengjünk hangos énekkel, kedvességes örömmel, hálát adó lélekkel:
 Ma jelenik, ma jelenik e világban,
 Ím királyt szült szűzen a Szűz Mária,
 betelik már Gábrielnek mondása.
 
 Glória! Glória!
 Szűztől Isten születik,
 vesszőszál virágozik,
 megadta ezt irgalma az Istennek.
3. Örüljetek gyermekek, Betlehembe jöjjetek, az új Királyt nézzétek:
 Ma jelenik, ma jelenik e világban,
 Ím királyt szült szűzen a Szűz Mária,
 betelik már Gábrielnek mondása.
 
 Glória! Glória!
 Szűztől Isten születik,
 vesszőszál virágozik,
 megadta ezt irgalma az Istennek.

========================================================================
ÉE/28: Születésén Istennek

1. Születésén Istennek
 az angyalok örülnek,
 víg éneket zengenek:
 „Dicsőség az Istennek!”
2. Született Emmanuel,
 kit hirdetett Gábriel,
 bizonyít Ezekiel
 és próféta Dániel.
3. Pásztorok őt imádják
 és megajándékozzák,
 pásztoroknak Pásztorát,
 Messiásnak megvallják.
4. (Vízkeresztkor)
 Királyok őt imádják
 és megajándékozzák,
 királyoknak Királyát
 Istenüknek megvallják.
5. Örüljetek, nemzetek,
 Üdvözítőnk érkezett,
 Ádám egykor vétkezett,
 de a Krisztus megmentett!

========================================================================
ÉE/29: Nagy örömnap ez a nap

1. Nagy örömnap ez a nap: Messiásunk támadt,
 Szűz anya szült szent Fiat, váltja fény az árnyat.
 Jászolán a csecsemő szívet-lelket megnyerő ő emberségében,
 ám ugyancsak elvakít, s nyomban térdre kényszerít ő istenségében.
2. Éjfél-tájban születik, ki a napfényt gyújtja,
 anyatejre éhezik, ki az üdvöt nyújtja,
 Rejtik pólyák, szalagok, ki az égre csillagot, milliomot tűzdel,
 sírdogál az újszülött, aki ott fenn mennydörög, s rémít villám-tűzzel.
3. Dicsérjük a Gyermeket, ki ma testet öltött,
 gyöngeségben született, belénk erőt öntött.
 Ha ő meg nem születik, minden ember elveszik, nem jut üdvösségre;
 ó megváltó Istenünk, halálunkkor légy velünk, fogadj be az égbe!

========================================================================
ÉE/30: Vigasságos, hangos

1. Vigasságos, hangos nagy örömünk támadt,
 megszületett Jézus a beteg világnak,
 felragyog immáron fényességes napja
 Isten irgalmának.
2. Ősidőktől várták, ezredévek teltek,
 prófétaszó zengte: eljön majd a Gyermek,
 szűz anya szül nekünk csodálatos Istent,
 Béke-fejedelmet.
3. Örvendez a nap, hold, csillagok vigadnak,
 fenn a magas égen fényesen ragyognak,
 hogy immár itt vagyon a mennyei váltság
 földi halandóknak.
4. Azért mi is néki mindnyájan örvendjünk,
 az újszülött Krisztus kedvét lelje bennünk,
 angyalok, pásztorok seregével együtt
 glóriát hirdessünk!

========================================================================
ÉE/31: In dulci jubilo

1. In dulci jubilo zengjen víg énekszó,
 Üdvözítőnk nyugszik itt in præsepio,
 fénylik, mint a fényes nap matris in gremio!
 Alpha est et O, Alpha est et O!
2. Ubi sunt gaudia az égi hajlékba’
 nagy örömmel éneklik nova cantica
 mind a mennyei karok in Regis curia.
 Eja gloria! Eja, gloria!
3. Mater et filia a szép szűz Mária!
 Rég mind elvesztünk volna per nostra crimina,
 ám ő nékünk megnyerte cælorum gaudia.
 Eja, qualia! Eja qualia!

========================================================================
ÉE/32: Az angyal énekel

1. Az angyal énekel,
 tekints az égre fel,
 napvilágos lett az éj,
 meghasadt az ég,
 és a második Személy
 ím, most a földre lép:
 mézet ont az ég,
 mézet ont az ég!
2. Az angyal így dalol
 a fényes ég alól:
 Istenünknek glória
 a mennyekbe fenn!
 Véle mondja Mária
 és véle Betlehem.
 Mondjunk glóriát,
 mondjunk glóriát!

========================================================================
ÉE/33: Jöjjetek, ó hívek

1. Jöjjetek, ó hívek, diadalmaskodva,
 a jászolhoz Betlehembe jöjjetek!
 Megszületett az angyalok királya!
 
 Ó jöjjetek, imádjuk, ó jöjjetek, imádjuk,
 ó jöjjetek, imádjuk az Úr Krisztust!
2. Nyájukat elhagyva, szerény bölcsőjéhez
 a hívásra jönnek már a pásztorok,
 Most mi is vidám lépéssel siessünk!
 
 Ó jöjjetek, imádjuk, ó jöjjetek, imádjuk,
 ó jöjjetek, imádjuk az Úr Krisztust!
3. Csillagjáró bölcsek Úr Krisztust imádva
 tömjént, mirhát és aranyat áldoznak.
 Mi a Gyermeknek szíveinket adjuk!
 
 Ó jöjjetek, imádjuk, ó jöjjetek, imádjuk,
 ó jöjjetek, imádjuk az Úr Krisztust!

========================================================================
ÉE/34: Krisztus Jézus született

1. Krisztus Jézus született, örvendezzünk,
 néki öröméneket zengedezzünk!
 Dávidnak véréből, tiszta szűz méhéből
 született Krisztus nékünk.
2. A szüzesség liljoma kivirágzott,
 s megtermé a mennyei szép virágot.
 A kegyes Jézuska minekünk meghozta
 születvén, a váltságot!

========================================================================
ÉE/35: Krisztus Urunknak áldott születésén

1. Krisztus Urunknak áldott születésén
 angyali verset mondjunk szent ünnepén,
 mely Betlehemnek mezejében régen
 zengett eképpen:
2. Glória légyen mennyben az Istennek,
 békesség légyen földön az embernek,
 jóakaratban élő minden népnek
 és nemzetségnek!
3. Betlehem ősi nemes városába'
 eljött a Krisztus szűztől e világra,
 áldást árasztott Ádám családjára,
 minden fiára.
4. Eljött már az, kit a szentatyák vártak,
 a szent királyok akit óhajtottak,
 róla jövendőt próféták mondottak,
 zsoltárok szóltak.
5. Ó örök Isten dicső Szentháromság!
 Szálljon szívünkbe mennyei vidámság,
 távozzék tőlünk minden szomorúság:
 eljött a váltság!

========================================================================
ÉE/36: Mostan kinyílt egy szép rózsa virág

1. Mostan kinyílt egy szép rózsavirág,
 akit régen várt az egész világ,
 Betlehemben kibimbózott zöld ág,
 király nemből nagy méltóság.
2. Ki érettünk magad megalázád,
 vedd kegyesen szívünk áldozatát!
 Dicsőséged, megváltó Istenünk
 engedd méltóan zengenünk!

========================================================================
ÉE/37: Az Ige megtestesült

1. Az Ige megtestesült Názáretben,
 kit Mária szűzen szült Betlehemben;
 itt vagyon elrejtve kenyérszínben,
 imádjuk mindnyájan egyetemben!
2. Ezt az igaz nagy Isten bölcsessége
 mindeneknek javára cselekedte,
 mely dolgon angyalok csodálkoznak,
 emberek, állatok álmélkodnak.
3. Betlehembe ne menjünk, föltaláljuk:
 jelen van ez oltáron, magasztaljuk!
 Mert szívünk ha tiszta és ártatlan,
 kedvesebb az neki, mint az arany.
4. Dicsőség és dicséret az Atyának,
 e világra született szent Fiának,
 és vele a kegyes Szentléleknek,
 Szentháromságban az egy Istennek!

========================================================================
ÉE/38: Ó, Jézus, szűzen született

1. Ó, Jézus, szűzen született szép rózsaszál,
 kit lelkem hideg jászolban, szalmán talál.
 Ó, Jézusom, ó kedvesem,
 nyugodjál meleg szívemen, én mindenem!
2. Ó, Jézus, mennyei vendég, énnálam szállj,
 testeddel és szent véreddel engem táplálj!
 Ó, Jézusom, ó kedvesem,
 nyugodjál meleg szívemen, én mindenem!

========================================================================
ÉE/39: Istengyermek, kit irgalmad

1. Istengyermek, kit irgalmad közénk lehozott,
 angyaloknak énekével néked áldozok,
 terjeszd fölém kezedet, hogy az istenszeretet
 töltse el ma szívem-lelkem jászolod tövén.
2. Bár nem látom gyermekarcod szent vonásait,
 hiszem mégis rendületlen, hogy már te vagy itt,
 és mosolygón fölfogod könnyemet, amit hozok
 ajándékul jászolodnak trónusához én.
3. Istengyermek, nézd szívemnek forró vágyait,
 boldogságot adni másnak nincs hatalma itt,
 csak tenéked, Istenem, ó, ha arcod megjelen
 áldott ostya szent színében, boldog vagyok én.
4. Betlehemi csillagodat ragyogtasd nekem,
 ki e sötét lelki éjben jászlad keresem,
 add hitemnek fényedet, akkor biztosan megyek,
 s meg nem állok, míg a trónod el nem érem én.
5. Szentségházad jászolához állok őrnek én,
 hogy ne bántson senki téged már e földtekén,
 ó, ha téged sértenek, én szívembe rejtelek,
 s menedéket adok néked mindhalálomig.

========================================================================
ÉE/40: Ó, gyönyörű szép

1. Ó, gyönyörű szép titokzatos éj!
 Égszemű gyermek, csöpp rózsalevél,
 kisdedként az édes Úr jászolában megsimul
 szent karácsony éjjel.
2. Ó, fogyhatatlan, csodálatos ér,
 hópehely ostya, csöpp búzakenyér,
 benne, lásd, az édes Úr téged szomjaz, rádborul
 egy világgal ér fel.

========================================================================
ÉE/41: Csordapásztorok

1. Csordapásztorok midőn Betlehemben
 csordát őriznek éjjel a mezőben,
2. Isten angyali jövének melléjük,
 nagy félelemmel telik meg ő szívük.
3. „Örömet mondok, nagy örömet néktek,
 mert ma született a ti Üdvösségtek.
4. Menjetek el csak gyorsan a városba,
 ott találjátok Jézust a jászolba'!”
5. Elindulának és el is jutának,
 Szűz Máriának jó napot mondának.
6. „Isten titeket hozzott Uratokhoz,
 de nem szólhattok mostan szent Fiamhoz,
7. mert ő aluszik, nyugoszik pólyában,
 szénán bágyadoz a hideg jászolban.
8. Nem pihen ágyban, sem friss palotában,
 hanem jászolban, romlott istállóban.”
9. „Serkentsd fel Jézust, szent Fiadat nékünk,
 mert mi angyalok igéjére jöttünk.”
10. „Serkenj fel, fiam! Pásztorok eljöttek,
 kik szent angyalidtól tehozzád küldettek,
 tehozzád küldettek.”
11. „Üdvözlégy, Jézus, pásztorok Pásztora,
 bűnös emberek megváltó szent ura.
12. Kérünk tégedet, mi Üdvözítőnket,
 sok bűneinkért meg ne utálj minket!
13. Mária, te is könyörögj érettünk,
 hogy halálunkkor boldogok lehessünk!”
14. Dicsőség néked, örök Atyaisten,
 kisded Jézusunk, és Szentlélek Isten!

========================================================================
ÉE/42: Csordapásztorok (rövidebb forma)

1. Csordapásztorok, midőn Betlehemben
 csordát őriztek éjjel a mezőben,
2. Isten angyali jövének melléjök,
 nagy félelemmel telik meg ő szívük.
3. „Örömet mondok, nagy örömet néktek,
 mert ma született a ti Üdvösségtek.
4. Menjetek el csak gyorsan a városba,
 ott találjátok Jézust a jászolba'!”
5. Elindulának és el is jutának,
 szűz Máriának jó napot mondának.
6. „Üdvözlégy Jézus, pásztorok pásztora,
 bűnös emberek megváltó szent Ura!
7. Kérünk tégedet, mi Üdvözítőnket,
 sok bűneinkért meg ne utálj minket!
8. Mária te is könyörögj érettünk,
 hogy halálunkkor boldogok lehessünk!”
9. Dicsőség néked, örök Atyaisten,
 kisded Jézusunk és Szentlélek Isten!

========================================================================
ÉE/43: Mennyből az angyal

1. Mennyből az angyal lejött hozzátok,
 pásztorok, pásztorok,
 hogy Betlehembe sietve menvén
 lássátok, lássátok.
2. Istennek Fia, aki született
 jászolban, jászolban,
 ő leszen néktek Üdvözítőtök
 valóban, valóban.
3. Mellette vagyon az édesanyja,
 Mária, Mária;
 barmok közt fekszik, jászolban nyugszik
 szent Fia, szent Fia.
4. El is menének köszöntésére
 azonnal, azonnal,
 szép ajándékot vivén szívökben
 magukkal, magukkal.
5. A kis Jézuskát egyenlőképpen
 imádják, imádják,
 a nagy Úristent ilyen nagy jóért
 mind áldják, mind áldják.

========================================================================
ÉE/44: Pásztorok, pásztorok

1. Pásztorok, pásztorok örvendezve
 sietnek Jézushoz Betlehembe;
 köszöntést mondanak a kisdednek,
 ki váltságot hozott az embernek.
2. Angyalok szózata minket is hív,
 értse meg ezt tehát minden hű szív,
 a kisded Jézuskát mi is áldjuk,
 mint a hív pásztorok, magasztaljuk.
3. Üdvözlégy, kis Jézus, reménységünk,
 aki ma váltságot hoztál nékünk,
 meghoztad az igaz hit világát,
 megnyitád szent Atyád mennyországát.
4. Dicsőség, imádás az Atyának,
 érettünk született szent Fiának,
 és a vigasztaló Szentléleknek,
 Szentháromságban az egy Istennek!

========================================================================
ÉE/45: Fel nagy örömre

1. Fel nagy örömre, ma született,
 aki után a föld epedett;
 Mária karján égi a lény:
 isteni kisded szűznek ölén.
 Egyszerű pásztor jöjj közelebb,
 nézd a te édes Istenedet!
2. Nem ragyogó fény közt nyugoszik,
 bársonyos ágya nincs neki itt;
 csak ez a szalma, koldusi hely,
 rá meleget a marha lehel.
 Egyszerű pásztor, térdeden állj,
 mert ez az égi s földi Király!

========================================================================
ÉE/46: Midőn a Szűz magzatát

1. Midőn a Szűz magzatát,
 sírdogáló kis Fiát
 el akarja altatni,
 így énekel őneki:
 Ó napfény, ó élet,
 ó édes Jézus, ó édes Jézus!
2. Napom édes, szép fénye,
 ó életem reménye,
 a barmoknak jászlában
 aludj a lágy szénában.
 Ó napfény, ó élet,
 ó édes Jézus, ó édes Jézus!
3. Ó én édes gyermekem,
 téged kíván csak lelkem,
 aludj, édes virágom,
 gyenge bimbóm, zöld ágom.
 Ó napfény, ó élet,
 ó édes Jézus, ó édes Jézus!
4. Ó aludj, én Királyom,
 aludj, édes magzatom,
 aludj, gyenge gyöngyvirág,
 amíg enged a világ!
 Ó napfény, ó élet,
 ó édes Jézus, ó édes Jézus!
5. Akarsz-e más éneket?
 Hívok pásztorsereget,
 nem énekel senkisem
 mint ezek, oly ékesen.
 Ó napfény, ó élet,
 ó édes Jézus, ó édes Jézus!

========================================================================
ÉE/47: A szép szűz Mária

1. A szép szűz Mária szent Fiának
 imígyen énekelt kis Jézusnak:
 Örömest ringatlak,
 szívemből óhajtlak,
 aludj, aludj.
2. Aludj el magzatom, napom fénye,
 életem egyetlen szép reménye:
 Örömest ringatlak,
 szívemből óhajtlak,
 aludj, aludj.
3. Aludj el fiacskám, rózsaszálam,
 aludj el violám, én zöld ágam:
 Örömest ringatlak,
 szívemből óhajtlak,
 aludj, aludj.

========================================================================
ÉE/48: Megszületett már

1. Megszületett már mennyei Király,
 Szűz Máriának tiszta méhéből.
 Ünnepet ülvén mi vigadjunk,
 újszülött Úrnak hódoljunk!
2. Régen megírták ezt a próféták,
 hogy fiat szül majd egy nemes virág.
 Ünnepet ülvén mi vigadjunk,
 újszülött Úrnak hódoljunk!
3. Hatalmas lesz ő, a kisded Gyermek,
 eltiporja majd az Ellenséget.
 Ünnepet ülvén mi vigadjunk,
 újszülött Úrnak hódoljunk!
4. Győzedelmet vesz a kárhozaton,
 győzedelmet vesz örök halálon.
 Ünnepet ülvén mi vigadjunk,
 újszülött Úrnak hódoljunk!
5. (Dec. 26.)
 Követte urát boldog SZENT ISTVÁN,
 első mártírja a mi hitüknek.
 Ünnepet ülvén mi vigadjunk,
 újszülött Úrnak hódoljunk!
6. (Dec. 27.)
 JÁNOS APOSTOL ünnepnapja van,
 ő volt Krisztusnak legkedvesebbje.
 Ünnepet ülvén mi vigadjunk,
 újszülött Úrnak hódoljunk!
7. (Dec. 28.)
 APRÓSZENTEKNEK ma van ünnepe,
 akik Krisztusért halált szenvedtek.
 Ünnepet ülvén mi vigadjunk,
 újszülött Úrnak hódoljunk!
8. (Dec. 29.)
 SZENT TAMÁS MÁRTÍR Angolországban,
 karácsony napján halt meg Krisztusért.
 Ünnepet ülvén mi vigadjunk,
 újszülött Úrnak hódoljunk!
9. (Dec. 31.)
 SZILVESZTER PÁPÁT ma hívta az Úr,
 s megkoronázta a mennyországban.
 Ünnepet ülvén mi vigadjunk,
 újszülött Úrnak hódoljunk!
10. (Jan. 1.)
 KISKARÁCSONYNAK ma van ünnepe,
 Jézus betölti Mózes törvényét.
 Ünnepet ülvén mi vigadjunk,
 újszülött Úrnak hódoljunk!
11. (Vízkereszt, jan. 6.)
 Jönnek a bölcsek messzi keletről,
 aranyat, tömjént, mirhát áldozván.
 Ünnepet ülvén mi vigadjunk,
 újszülött Úrnak hódoljunk!
12. (Záróvers)
 NAGY HÁLÁT ADJUNK az Úr Jézusnak,
 az üdvözítő áldott Krisztusnak.
 Ünnepet ülvén mi vigadjunk,
 újszülött Úrnak hódoljunk!

========================================================================
ÉE/49: Íme egykor Szent István (December 26. - Szent István első vértanú)

1. Íme egykor Szent István nagy hittel fölállott,
 és a papi tanácsban bátran ekkép szólott:
 „Kit az Írás jövendölt, ti megvetettétek,
 a várva várt Messiást megfeszítettétek.”
2. Alázatos Szent István, mikor őket feddi,
 hívó szóval kérleli, bűnbánatra inti;
 de ezt hallván felindul mindnyájuk haragja,
 „kövezzék meg!” gonoszul ki-ki azt kiáltja.
3. Szent István az egekre fölemelvén szemét,
 látja Urát, Krisztusát, bátorítja szívét;
 azokért, kik kövezik, így kéri Istenét:
 „Ne nézd a nép vakságát, bocsásd minden bűnét!”
4. Dicsérünk most tégedet, Urunk, áldott Jézus,
 ki miértünk születtél, megváltó szent Krisztus!
 Hálát adunk tenéked első vértanúdért,
 aki nálad közbenjár küzdő Egyházadért.

========================================================================
ÉE/50: Szent Jánosnak napját (December 27. - Szent János apostol és evangélista)

1. Szent Jánosnak napját vígan ünnepeljük,
 hangos énekszóval életét dicsérjük,
 bölcs szavú tanúját s kedveltjét az Úrnak
 mindnyájan tiszteljük!
2. Úr Jézus Szent Jánost annyira kedvelte,
 hogy végvacsoráján maga mellé vette,
 hogy fejét mellére, szent szívére hajtsa,
 néki megengedte.
3. Ott tanulta János igaz bölcsességét,
 Isten Igéjének örök istenségét,
 s nékünk is tanítja megtestesülését,
 teljes emberségét.
4. Keresztútján Krisztust halálig követte,
 kínszenvedésében kitartott mellette,
 Úr Krisztus szavára Szűz Mária gondját
 mindvégig viselte.
5. Szent Jánossal együtt tegyünk tanúságot,
 hogy adjon az Isten mennyben boldogságot,
 és szentek társaként színről-színre lássuk
 a Szentháromságot.

========================================================================
ÉE/51: Köszöntünk, kisded vértanúk (December 28. - Aprószentek)

1. Köszöntünk, kisded vértanúk,
 kiket a váltság hajnalán,
 mint gyönge bimbót a vihar,
 letört az üldöző király.
2. Ajkatok nem tud szólni még,
 de Krisztust vallja véretek,
 ti zsenge tiszta áldozat:
 kegyelmet vérrel nyertetek.
3. Vigadjatok hát, gyermekek,
 kik ily korán lehulltatok,
 mennyégben fönn az Úr előtt
 mártírpálmákkal játszotok!

========================================================================
ÉE/52: Felragyogott már (Szent Család ünnepe)

1. Felragyogott már Betlehemnek fénye:
 József s Márja közt az Isten Igéje.
2. Isten Igéje kis gyermek képében,
 örök teremtőnk család rejtekében.
3. Tartja Mária, szép szeretet anyja,
 Jézus titkait szívében forgatja.
4. Ott áll József is, tisztaságos férfi,
 ki a Gyermeket alázattal nézi.
5. Áldott Szent Család, szeretetnek képe,
 légy a családok példája és őre!

========================================================================
ÉE/53: Az esztendő fordulóján (December 31. - Szent I. Szilveszter pápa)

1. Az esztendő fordulóján
 összegyűltünk mind ez órán,
 oltárodnál leborulunk hál'adásra,
 mindentudó színed előtt számadásra.
2. Az elmúlt év minden napja
 kegyelmedet megmutatta,
 nem engedtél elpusztulni árván mindket,
 megadtad a mindennapi kenyerünket.
3. Könnyeinket szárítgattad,
 homlokunkat simogattad,
 ha tévedtünk, a jó útra rátereltél,
 ha elestünk, irgalmasan fölemeltél.
4. Hálásan hát megfogadjuk,
 törvényedet el nem hagyjuk,
 új esztendő minden napján légy mellettünk,
 hogy a bűnnek szeplője se érje lelkünk.
5. S ha majd eljön a végóra,
 ajkunk nyílik búcsúszóra,
 hozzád vigye lelkünket az őrzőangyal,
 hol nincsen nap, nincsen éj, csak örök hajnal.

========================================================================
ÉE/54: Szűz Mária e világra nékünk (Január 1. - Karácsony nyolcada, Szűz Mária Isten anyja)

1. Szűz Mária e világra nékünk szent Fiát hozá.
 A jászolban fekszik, ki a mennyet s földet alkotá.
 Mely végtelen kegyelem tőled, ó Istenem,
 hogy így szeretted az embereket!
2. Az angyalok Jézus születésén áldva zengenek.
 A pásztorok a mennyei fényre hozzá sietnek.
 Örömre ébredének minden teremtmények,
 mind őt imádják és magasztalják.
3. Ó te kegyes régi szent Pátrónánk, kincs hordozója!
 E világnak te vagy esedező oltalmazója.
 Kit tápláltál tejeddel, annak kéréseddel
 ügyünk ajánljad, értünk imádjad!
4. Légyen hála a nagy Úristennek, Üdvözítőnek,
 Szentléleknek, boldogságos szent Szűz nagy Jegyesének!
 A Szűz könyörgésével, maradjunk békével
 Isten kedvében, szent szerelmében!
========================================================================
ÉE/55: Ó szép Jézus, ez új esztendőben (Január 1. - Karácsony nyolcada, Szűz Mária Isten anyja)

1. Ó szép Jézus, ez új esztendőben légy híveidben!
 Ó Mária, esedezzél értünk, édes reményünk!
 Hogy ez új esztendőben minden ügyeinkben
 lehessünk Jézus drága kedvében!
2. Ó szép Jézus, drága szent nevedért kelj föl népedért!
 Ó Mária, tekints híveidre te szent Fiadért!
 Hogy ez új esztendőben minden ügyeinkben
 lehessünk Jézus drága kedvében!
3. Ó szép Jézus, tartsd meg híveidet, mint tieidet!
 Ó Mária, Jézusnak szent anyja, országunk tornya!
 Adjad kérünk, hogy ebben az új esztendőben
 lehessünk épek testben, lélekben!

========================================================================
ÉE/56: Szép kelet, szép nap (Január 1. - Karácsony nyolcada, Szűz Mária Isten anyja)

1. Szép kelet, szép nap, nincs benned homály,
 mert az örök Nap benned a király.
 Új esztendőben új szivekkel
 dicsérünk, Jézus, énekekkel!
2. E napon ontod az első csepp vért,
 mit a jó Isten váltságul ígért.
 Új esztendőben új szivekkel
 dicsérünk, Jézus, énekekkel!
3. Hogyha megtartasz még több időre,
 virradjunk boldog, szebb jövendőre.
 Új esztendőben új szivekkel
 dicsérünk, Jézus, énekekkel!